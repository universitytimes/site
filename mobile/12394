{"Body": "<p style=\"text-align: center;\"><a href=\"http://www.universitytimes.ie/?attachment_id=12397\" rel=\"attachment wp-att-12397\"><img class=\"aligncenter  wp-image-12397\" title=\"Seomra na Gaeilge Pic\" src=\"http://shy-suzan.pagodabox.com/wp-content/uploads/2012/09/Seomra-na-Gaeilge-Pic3.jpg\" alt=\"\" width=\"576\" height=\"432\" /></a></p>\n<strong>Ciara Heneghan</strong>\n<em>Comhfhreagra\u00ed na Gaeilge</em>\n\nT\u00e1 &lsquo;Seomra na Gaeilge&rsquo; tar \u00e9is oscailt ar champas na Tr\u00edon\u00f3ide don ch\u00e9ad uair riamh. \u00a0Is sp\u00e1s caidrimh agus comhr\u00e1 do lucht na Gaeilge sa Chol\u00e1iste \u00e9 agus beidh leabhair, nuacht\u00e1in agus foilseach\u00e1in i nGaeilge ar f\u00e1il sa seomra, mar aon le h\u00e1iseanna tae agus caife.\n\nT\u00e1 an Seomra lonnaithe i bhfoirgneamh an Phroinnt\u00ed (Dining Hall), os cionn bialann an Bhutraigh. T\u00e9ann t\u00fa isteach tr\u00ed dhoras taobh thiar den Bhutrach, i mB\u00e1 na Luibheola\u00edochta, agus suas ansin go barr an staighre.\n\nSti\u00faraigh P\u00e1draig Schaler, Reachtaire an Chumann Gaelaigh anuraidh, an feachtas \u00f3 t\u00fas a r\u00e9ime agus bh\u00ed coiste agus baill an Chumann Ghaelaigh, chomh maith le foireann i Roinn na Gaeilge, ag obair go dian thar na blianta chun an dul chun cinn suntasach seo a eagr\u00fa. Fuair siad an nuacht \u00f3n Space Allocation Committee ag t\u00fas an tsamhraidh go mbeadh seomra acu faoi dheireadh don athbhliain. Rinneadh athch\u00f3iri\u00fa ar an seomra i rith an tsamhraidh agus anois t\u00e1 an \u00e1is r\u00e9idh do Sheachtain na bhFreshers.\n\nDar le Niamh N\u00ed Chroin\u00edn, Oifigeach na Gaeilge, &ldquo;l\u00e9ir\u00edonn [Seomra na Gaeilge] go bhfuil l\u00edon na nGaeilge\u00f3ir\u00ed faoi bhorradh sa chol\u00e1iste agus go bhfuil an \u00a0Ghaeilge, mar theanga, ag dul chun cinn i gCol\u00e1iste na Tr\u00edon\u00f3ide.&rdquo; Beidh an Seomra ar oscailt i rith an t\u00e9arma acad\u00fail, Luan go hAoine, idir 9.00rn agus 4.30in, agus beidh imeachta\u00ed eile \u00e1 re\u00e1cht\u00e1il ann freisin. &ldquo;Is iontach an rud \u00e9 \u00e1is d\u00e1 leith\u00e9id a bheith ar f\u00e1il agus t\u00e1 s\u00fail againn go mbeidh an-rath ar an togra seo&rdquo; a d\u00fairt Aongus Dwane, \u00f3 Oifig na Gaeilge.\n\nD\u00fairt Andrew King, Reachtaire an Chumainn Ghaelaigh, go bhfuil s\u00e9 &ldquo;an-t\u00e1bhachtach go n-\u00fas\u00e1ideann daoine an seomra [chun] taispe\u00e1int don phobal gur rud l\u00e1idir \u00ed an Ghaeilge sa chol\u00e1iste, agus go bhfuil s\u00e9 ag teast\u00e1il uainn. Chomh maith le sin, caithfidh daoine tuiscint gur seomra oscailte \u00e9, agus go bhfuil s\u00e9 ann do gach duine, n\u00ed muintir an chumainn amh\u00e1in.\"\n\nBeidh Cioral Comhr\u00e1 ar s\u00fail sa seomra gach D\u00e9 M\u00e1irt ag 7.30, le f\u00e1ilte roimh ch\u00e1ch<strong id=\"internal-source-marker_0.7880751313641667\">.</strong>", "Imageurl": "12397", "Thumb_nail": "http://universitytimes.ie/wp-content/uploads/2013/utlogo.jpg", "ID": "12394", "Heading": "Seomra na Gaeilge Nua ar Champas"}